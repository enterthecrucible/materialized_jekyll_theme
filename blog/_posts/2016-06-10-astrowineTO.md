---
layout: post
title:  "AstoWine, un evento galattico."
date:   2016-06-10 13:33:04
author: Mattia Ivaldi
categories: blog
---

Il ParticleBeers del 20 gennaio si è rivelato un successo: il primo evento locale del nostro Comitato ha saputo infatti attrarre un pubblico di giovani studenti e non esperti e coinvolgerli in una serata divulgativa di grande qualità. 
La volontà di ripetere quest’esperienza è stata da subito forte e durante la seconda CISF è stato annunciato l’AstroWine, aperitivo scientifico a tema astrofisica che ha visto avvicendarsi sul palco quattro giovani e competenti ricercatori.

Deborah Busonero, che ha ottenuto il titolo di Dottore di Ricerca a Pisa, fin dal 2000 è coinvolta nella missione Gaia, occupandosi di astrometria da Terra e dallo spazio e dal 2008 è responsabile dell’attività scientifica del Gaia Data Processing Center di Torino. 
Durante la serata ha presentato il talk _La missione Gaia e le sue meraviglie_ illustrando gli obiettivi e le modalità dell’esperimento.

Davide Gandolfi, dopo aver ottenuto il titolo di Dottore di Ricerca a Pisa nel 2007, ha svolto attività di ricerca in in Germania e in Olanda fino al 2014 per poi rientrare in Italia. 
Oggi è membro del comitato scientifico di due missioni ESA e del comitato scientifico per l’osservazione di stelle monitorate da Kepler. 
Con la sua presentazione _La bellezza dei pianeti extrasolari e soprattutto... dei transiting planets_ ha fatto scoprire al pubblico il mistero dei pianeti extrasolari.

Eloisa Poggio è studentessa di Dottorato presso l’Osservatorio Astrofisico di Pino Torinese e si occupa della struttura della Via Lattea e del warp del disco. 
Il suo talk _La Via Lattea piegata_ si è rivelato molto dinamico e coinvolgente.

Francesco Massaro, dopo aver ottenuto il titolo di Dottore di Ricerca nel 2007, ha lavorato negli Stati Uniti presso Harvard, Stanford e Yale per poi tornare in Italia. 
Oggi si occupa di analisi dati dai satelliti per astronomia X e γ. 
La sua stimolante presentazione _Il mistero delle sorgenti di raggi gamma non identificate_ ha chiuso la serata.

Complice l’affascinante terrazza del Lombroso16, location dell’evento, il pubblico ha potuto scoprire alcune particolarità e stranezze che caratterizzano il nostro Universo e approfondire alcune tematiche sempre più attuali. 
Non mancherà di certo una terza edizione!
