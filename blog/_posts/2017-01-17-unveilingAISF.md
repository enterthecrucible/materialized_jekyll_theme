---
layout: post
title:  "Unveiling AISF"
date:   2017-01-17 12:00:00
author: Mattia Ivaldi
categories: blog 
---

Il 17 gennaio 2017 si è tenuta l’Unveiling AISF presso il Dipartimento di Fisica dell’Università degli Studi di Torino, una conferenza di presentazione dell’AISF agli studenti iscritti presso i diversi Corsi di Laurea in Fisica del medesimo Ateneo. La volontà di svolgere un’attività simile è nata in seguito alla giornata di promozione svolta a novembre, in occasione della quale diversi studenti interessati all’AISF hanno manifestato la richiesta di ricevere maggiori informazioni circa l’Associazione stessa e le attività svolte. Si è deciso, pertanto, di organizzare un momento di presentazione più ampio, organico e strutturato, tramite il quale esporre natura e finalità dell’AISF e dei suoi Comitati Locali (LC) nonché le attività svolte e gli eventi in programma.

All’evento hanno preso parte circa quaranta studenti, i quali hanno potuto assistere a diverse presentazioni tenute da vari membri del LC. Dopo una presentazione generale dell’Associazione, è stato possibile entrare nel merito della natura dei LC presentando le diverse attività svolte. L’Unveiling AISF è stata poi seguita da un momento di convivialità al quale gli studenti hanno partecipato con piacere, interagendo attivamente con i membri del LC e mostrando che l’interesse per l’AISF è ancora vivo e l’Associazione può crescere ulteriormente!