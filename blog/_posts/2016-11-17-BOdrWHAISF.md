---
layout: post
title:  "Dr. WhAISF"
date:   2016-11-17 12:00:00
author: Alessandra Lorenzo
categories: blog 
---

Il 17 novembre ha avuto luogo il primo evento organizzato dal Comitato Locale AISF Unibo, formato, come suggerisce il nome, dagli studenti di Fisica dell’Università di Bologna. 

Lo scopo principale della serata era sì presentare il comitato locale in una situazione informale, quale è un aperitivo, ma anche voler organizzare un momento ludico-ricreativo. Così, attraverso un quiz a premi riguardante argomenti di Fisica progettato ad hoc per la serata, si è creato un buon equilibrio tra presentazione e gioco.

I partecipanti sono stati divisi in squadre e, accompagnati da buon cibo, si sono dichiarati pronti a dare il via alla sessione di gioco. Ad ogni tavolo è stato assegnato un pc dotato di un programma realizzato appositamente dagli organizzatori; tramite questo terminale/pulsantiera i partecipanti potevano inserire le risposte alle domande che, oltre a comparire sullo schermo dei pc, venivano anche proiettate sui diversi schermi presenti nella sala. In questo modo è stato possibile assicurare una maggiore visibilità e chiarezza nella scansione dei tempi da parte del cronometro.

Dopo le prime tre manches (“Storia della Fisica”, “Logica e matematica” e “Problemi di Fisica”) c’è stato un momento di pausa in cui è stato possibile presentare AISF e i suoi eventi internazionali. In particolare, alcuni fra coloro che hanno già partecipato ad eventi AISF hanno raccontato con entusiasmo le loro esperienze. Alla fine della presentazione, l’ultima manche di gioco ha permesso di decretare i vincitori. A ciascuno dei componenti della squadra seconda classificata è stata regalata una antitrottola (nella foto a fondo pagina, Bohr e Pauli osservando un'antitrottola), mentre ai componenti della squadra prima classificata, per festeggiare la vittoria, oltre all’antitrottola è stata offerta una bottiglia di prosecco.

I presenti sono stati 73, numero che ha permesso di avere una buona quantità di nuovi iscritti al comitato locale. In generale si è avuto un ottimo feedback per l’Associazione e un riscontro positivo per il quiz che ha intrattenuto tutti i partecipanti senza mai annoiare. In seguito alla serata, gli studenti hanno presumibilmente parlato positivamente dell’AISF con coloro che non erano presenti, in quanto sono state ricevute ulteriori richieste di iscrizione. Che dire, un inizio promettente. Arrivederci alla prossima serata di giochi firmata AISF!

![Bohr e Pauli aspettando l'inversione di un'antitrottola. Foto scattata all'apertura del nuovo Dipartimento di Fisica dell'Università di Lund, il 31 maggio 1951](/img/eventilocali/2016_DrWhAISF/antitrottola.jpg)

