---
layout: post
title:  "A Christmas Curl"
date:   2016-12-15 12:00:00
author: Francesco Toschi
categories: blog 
---

Il 15 Dicembre presso il locale “Il Santo Bevitore” di via Galliera, si è tenuta la seconda serata firmata AISF Bologna. L’incredibile successo riscosso dalla serata di esordio del Comitato Locale ha spinto gli organizzatori a mantenere il format dell’evento di Novembre: un abbondante aperitivo accompagnato da giochi a tema Fisica. L’evento, intitolato “A Christmas Curl”, mirava a rafforzare il legame tra gli studenti in un’atmosfera tranquilla come quella natalizia: un evento spensierato prima dell’inevitabile studio matto e disperato in previsione della sessione invernale. Per mantenere le tradizioni natalizie il gioco proposto non poteva che essere la tombola, rivisitata però in chiave “La Settimana Enigmistica”. Il tutto accompagnato da cappelli da Babbo Natale, corna da renna e canzoni natalizie!

Prima della tombola i partecipanti sono stati divisi in gruppi da 4/5 persone per prendere parte ad una serie di giochi enigmistico-fisici. Questa piccola gara ha permesso di decretare i gruppi vincitori: il punteggio si basava sulla velocità nel completare i giochi e sulla loro correttezza. Non appena la squadra più veloce terminava un gioco, alle altre squadre rimanevano cinque minuti per concludere il proprio. Il gruppo vincitore è stato premiato con una bottiglia di prosecco e due schede extra per membro. I componenti dei gruppi medaglia d’argento e di bronzo sono stati premiati con una scheda extra a testa.

I giochi enigmistici proposti sono stati “trova la parola”, gli immancabili rebus, le classiche e intramontabili parole crociate e infine una versione di “trova l’intruso” con i più famosi fisici (e non solo) della storia. Al termine della gara, dopo una breve pausa e le premiazioni, sono state distribuite le schede ed è iniziata la tombola. Le regole usate sono state quelle classiche: ambo, terna, quaterna, cinquina e infine tombola, ma con un piccolo prezzo da pagare in caso di vittoria. I fortunati vincitori, infatti, per poter ritirare il premio hanno dovuto esibirsi assieme al loro gruppo in un karaoke natalizio, deliziando i presenti con canzoni quali “All I Want For Christmas Is You” o “Last Christmas”.

Al termine dei giochi gli organizzatori hanno voluto ringraziare tutti i presenti per la calorosa partecipazione offrendo un piccolo regalo: un sacchetto contenente dolciumi e un bigliettino di auguri. Un pensiero per augurare un “Buon Natale e Felice Anno Nuovo” da parte di AISF e del LC di Bologna, gesto molto apprezzato da tutti.

La soddisfazione per la serata è grande: 60 partecipanti e un feedback molto positivo, che ha consolidato la buona immagine dell’Associazione Italiana Studenti di Fisica costruita in seguito al successo della prima serata organizzata dal LC. Con questi riscontri positivi e la voglia di fare per il LC di Bologna si prospetta un 2017 pieno di impegni e di eventi, sicuri di poter contare su una grande partecipazione degli studenti.

Stay tuned!

