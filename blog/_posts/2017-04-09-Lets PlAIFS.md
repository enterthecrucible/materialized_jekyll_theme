---
layout: post
title:  "Let's plAISF"
date:   2017-04-09 12:00:00
author: Alessandra Lorenzo
categories: blog 
---

Domenica 9 aprile, quaranta studenti sono stati coinvolti in una terza serata di giochi organizzata dal Comitato Locale AISF Bologna. La combo scelta è stata, possiamo dire come ormai di consueto, aperitivo + giochi da tavolo a tema Fisica.

Alle 19.30, al Santo Bevitore di via Galliera, i tavoli a noi riservati hanno iniziato a riempirsi: in ogni tavolo due squadre da tre componenti ciascuna, pronte a sfidarsi all'ultima "parola". Nella prima tornata di giochi si è riproposto il classico taboo in chiave Fisica, in particolare è stato consegnato un mazzo di carte preparate ad hoc dagli organizzatori ed al “suggeritore” di ogni squadra è stato chiesto di far indovinare ai membri della propria squadra le parole “pescate dal mazzo” senza pronunciare una delle cinque correlate a quella da indovinare. Per il secondo round è stato invece ideato un gioco di identikit con protagonisti d'eccezione. Dalle immagini pixellate è stato chiesto alla squadra di riconoscere i volti di cinque Professori del Dipartimento di Fisica di appartenenza; unico indizio: una sola domanda a disposizione. Per la terza manche della fase eliminatoria è stato infine proposto un evergreen: la catena di parole da completare. Quest'ultima è stata la prova più difficile, ma fra un drink e uno spuntino, si è arrivati a decretare le due squadre che, nella fase finale, sarebbero andate a concorrere per il premio finale. Ebbene, silenzio in sala, giocatori in postazione, via alla versione Fisica del famoso format televisivo "reazione a catena". Al termine di un avvincente testa a testa, fra risate e colpi sorprendenti, la squadra "Lecce" ha conquistato la vittoria e si è aggiudicata l'uovo di cioccolato scelto come premio finale.

Al termine dei giochi, come già accaduto prima delle vacanze di Natale, gli organizzatori hanno voluto ringraziare tutti i presenti per la calorosa partecipazione offrendo un piccolo regalo: un sacchettino contenente ovetti di cioccolato. Un pensiero per augurare delle serene festività Pasquali da parte di AISF e del Comitato Locale di Bologna, gesto molto apprezzato da tutti. Gli obiettivi del Comitato Locale, come spesso sottolineato, sono favorire, sostenere, promuovere l’approfondimento degli argomenti studiati e la divulgazione della Fisica, ma anche la socializzazione tra gli studenti: sicuramente questo tipo di iniziative ben si sposa con il secondo di questi aspetti.

Da Bologna è tutto, alla prossima!


