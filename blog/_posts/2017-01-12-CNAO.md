---
layout: post
title:  "Visita al CNAO di Pavia"
date:   2017-01-12 12:00:00
author: Alessia Rabaioli
categories: blog 
---

Giovedì 12 gennaio un gruppo di AISF Unimi – con l’aggiunta di alcuni ragazzi da Pavia e da Bologna - è stato in visita al CNAO di Pavia, ovvero al <i>Centro Nazionale di Adroterapia Oncologica</i> – un moderno centro in cui la fisica delle particelle trova un’applicazione estremamente avanzata in campo medico.

L’adroterapia consiste nella cura di tumori tramite l’uso di <i>adroni</i> – particelle composte da <i>quarks</i> e che risentono dell’interazione forte. Vengono utilizzati <i>protoni</i> e <i>ioni carbonio</i>, prodotti e accelerati nel sincrotrone situato nell’edificio stesso.

È essenzialmente lo stesso tipo di sincrotrone utilizzato per la ricerca fondamentale, come nel caso dell’LHC. La peculiarità di questi acceleratori di particelle costruiti e utilizzati per trattamenti medici e per ricerche cliniche è però proprio la loro “calibrazione” in termini umani, biologici. Le modalità, le finalità e in parte le limitazioni con cui la ricerca viene portata avanti sono anch’esse differenti.

I tumori trattati sono di una tipologia molto difficile: sono di tipo <i>radio resistente</i>, e quindi non trattabili con la radioterapia convenzionale. Vengono curati inoltre quei tumori che si trovano <i>in profondità</i> e vicino ad organi critici – all’interno della testa o vicino alla spina dorsale (tumori cerebrali, melanomi oculari…).

Per questa ragione sono necessarie particelle che riescano a raggiungere la zona malata senza danneggiare il tessuto sano circostante. Gli adroni, a differenza dei fotoni usati in radioterapia, hanno proprio questa caratteristica: rilasciano la maggior parte della loro energia in corrispondenza di quello che viene definito il loro <i>picco di Bragg</i>. Si riesce ad agire nella zona del tumore in modo estremamente accurato ed efficace. Quello che accade è la rottura dei legami chimici delle macromolecole e specialmente la rottura in più punti del DNA delle cellule tumorali, che non riesce così più a ripararsi e a riprodursi.

Una precisione così elevata nella tecnica di irraggiamento combacia con un’altrettanto elevata precisione nel posizionamento del paziente: un braccio robotizzato orienta il lettino, maschere di un particolare materiale immobilizzano il paziente, la cui posizione viene costantemente monitorata attraverso telecamere all’infrarosso e tubi a raggi X, oltre ad un piano tridimensionale messo a punto con l’uso di TC, RM, PET.

Il sincrotrone del CNAO viene fermato ogni tre mesi per controlli e manutenzione e proprio in queste occasioni è possibile visitarlo e osservare tutte le sue parti: è situato nel bunker sotterraneo del centro e si tratta di un<i> anello di 25 metri di diametro</i> e con  una circonferenza di 80 metri.

In due sorgenti vengono prodotti i protoni e gli ioni carbonio, che attraversano inizialmente un acceleratore lineare (LINEAR) e sono poi condotti nell’anello vero e proprio, dove raggiungono velocità quasi relativistiche. Una parte del fascio viene poi estratta dall’anello per essere guidata in una delle tre sale di trattamento dove il paziente viene irraggiato.

La progettazione e realizzazione  di questo sincrotrone ha visto la collaborazione di ingegneri e fisici della Fondazione CNAO e di esperti di vari istituti come INFN e CERN. Fisici e medici lavorano in parallelo.
A farci da guida sono stati un fisico – il Dr. Marco Pullia – e un tecnico di radiologia. Fisica e medicina, infatti, collaborano fianco a fianco in questo che è l’unico centro in Italia per l’adroterapia, e uno dei più importanti e all’avanguardia nel mondo.

Per  noi che siamo studenti universitari a Fisica, è stato impressionante ascoltare e osservare da vicino applicazioni così avanzate e così delicate della fisica delle particelle. È un settore, inoltre, ancora giovane e in cui ci sarà molto da sviluppare. Sicuramente è stato un pomeriggio densissimo di stimoli e riflessioni.

![Vista dall'alto del sincrotrone](/img/eventilocali/2017-CNAO/ph1.jpg) 
Vista dall'alto del sincrotrone. In blu sono i dipoli. In fondo alla sala, quattro percorsi portano il fascio nelle tre sale di irraggiamento. Parallelamente alle scale si vede continuare la struttura della macchina verso l'alto: un fascio viene condotto ad un piano rialzato, perchè poi possa arrivare anche verticalmente.

![Vista dall'alto del sincrotrone](/img/eventilocali/2017-CNAO/ph2.jpg)  
Vista dall'alto del sincrotrone. Le sorgenti sono le due scatole grigie.

![Vista dall'alto del sincrotrone](/img/eventilocali/2017-CNAO/ph3.jpg) 
Vista dall'alto del sincrotrone. Il LINEAR è il blocco magenta.

![Quadrupoli](/img/eventilocali/2017-CNAO/ph4.jpg) 
Quadrupoli in verde…

![Sestupoli](/img/eventilocali/2017-CNAO/ph1.jpg)  
...e sestupoli in giallo.

![](/img/eventilocali/2017-CNAO/ph6.jpg) 

![](/img/eventilocali/2017-CNAO/ph7.jpg) 

![Maschera e marcatori](/img/eventilocali/2017-CNAO/ph8.jpg)
Maschera e marcatori.

![Foto di gruppo](/img/eventilocali/2017-CNAO/ph9.jpg)
