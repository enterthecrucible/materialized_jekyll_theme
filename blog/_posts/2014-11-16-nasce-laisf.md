---
layout: post
categories: blog
title:  "Nasce l'AISF"
date:   2014-11-16 00:00
author: Michele Re Fiorentin
redirect_from:
  - /blog/2014/11/16/nasce-laisf.html
---

Il [XXIX ICPS](http://www.icps2014.com/location/heidelberg/) ([International Conference of Physics Students](http://en.wikipedia.org/wiki/International_Conference_of_Physics_Students)) in Heidelberg ha segnato una tappa importante per l'Italia. Gruppi ben nutriti di studenti italiani hanno sempre preso parte alla più giovane e colorata conferenza di fisica, ma a differenza di molti colleghi e amici di altre nazioni, sono sempre stati costretti a farlo a "titolo personale". La compagine italiana, in altre parole, è sempre stata composta da *Individual Members*: frammenti che da tutt'Italia prendevano parte all'ICPS senza un vero e proprio legame in comune, eccetto la voglia di nuove amicizie e la passione per la fisica. 

La voglia di conoscersi e di creare legami, tuttavia, non si esaurisce in una settimana, per quanto intensa e ricca. Supera le costrizioni temporali e si impone come vera e propria necessità. Per questo motivo, proprio durante l'ICPS in Heidelberg, il gruppo di studenti italiani ha deciso finalmente di mettersi all'opera e di porre le basi di una solida rete fra gli studenti di fisica in Italia. Così è nata, il 15 agosto 2014, l'**Associazione Italiana Studenti di Fisica (AISF)**. 

![](/img/blog/heidelberg.jpeg)

L'obiettivo dell'AISF è costituire un legame solido fra gli studenti di fisica italiani e di rappresentarli ufficialmente presso l'[International Association of Physics Students (IAPS)](http://www.iaps.info/), l'associazione che raggruppa gli studenti di fisica di tutto il mondo. Sotto l'ombrello dell'IAPS si sono da tempo formati, in diverse parti del mondo, Comitati Nazionali e Comitati Locali, costituiti a loro volta da associazioni studentesche nazionali e locali. L'AISF, una volta affiliatasi all'IAPS, rappresenterà il Comitato Nazionale italiano. 

Costituendosi come Associazione, e di formando un Comitato Nazionale dell'IAPS, diverse nuove possibilità si aprono per gli studenti italiani. Compito dell'AISF è offrire la possibilità di partecipare alle iniziative dell'IAPS da un punto di partenza privilegiato rispetto a quello dell'Individual Member. Attività, visite, viaggi e molto altro ancora, tutto di respiro internazionale possono ora essere offerti più facilmente agli studenti di fisica italiani. Prima fra tutti la possibilità di incontrarsi periodicamente nelle Assemblee Generali, ricche occasioni di scambi e relazioni, nonché elemento vitale dell'Associazione.

Non dimentichiamo, infine, che solo un Comitato Nazionale (o Locale) può organizzare un ICPS. Fra gli scopi primari degli studenti fondatori dell'AISF è stato riconosciuto fin da subito la volontà precisa di portare, finalmente, l'**ICPS in Italia**. Un'occasione imperdibile per ospitare nel nostro paese una conferenza organizzata da studenti per studenti di fisica di ogni parte del mondo.

Una sfida sicuramente ambiziosa che noi, studenti italiani, abbiamo deciso di accettare.
